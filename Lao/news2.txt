FROM: https://www.vientianetimeslao.la/%e0%ba%87%e0%ba%b2%e0%ba%99%e0%ba%a7%e0%ba%b2%e0%ba%87%e0%ba%aa%e0%ba%b0%e0%bb%81%e0%ba%94%e0%ba%87%e0%ba%aa%e0%ba%b4%e0%ba%99%e0%ba%84%e0%bb%89%e0%ba%b2%e0%ba%9a%e0%bb%8d%e0%ba%a5%e0%ba%b4%e0%bb%82/
ງານວາງສະແດງສິນຄ້າບໍລິໂພກສາກົນຈີນຄັ້ງທີ 3 ຈະຈັດຂຶ້ນຢູ່ນະຄອນໄຫໂຂ້ ແຂວງໄຫຫຼໍາ ສປ ຈີນໃນລະຫວ່າງວັນທີ 10-15 ເມສາ 2023 ນີ້ ຊຶ່ງງານວາງສະແດງຄັ້ງນີ້ມີເນື້ອທີ່ກວມເຖິງ 120.000 ຕາແມັດ, ເພີ່ມຂຶ້ນ 20% ເມື່ອທຽບໃສ່ງານວາງສະແດງຄັ້ງຜ່ານມາ; ນອກນີ້, ເມື່ອທຽບໃສ່ງານວາງສະແດງສອງຄັ້ງຜ່ານມາແລ້ວ, ຕົວຊີ້ວັດຕ່າງໆທີ່ສໍາຄັນຂອງງານວາງສະແດງຄັ້ງນີ້ເປັນຕົ້ນແມ່ນຈໍານວນປະເທດທີ່ເຂົ້າຮ່ວມການວາງສະແດງ, ເຄື່ອງໝາຍສິນຄ້າ, ຜູ້ຈັດຊື້ ແລະ ອື່ນໆລ້ວນແຕ່ໄດ້ເພີ່ມຂຶ້ນເຊັ່ນດຽວກັນ.
ທ່ານ ເຊີ້ງຊິວຜິງ ຮອງລັດຖະມົນຕີກະຊວງການຄ້າຈີນໃຫ້ຮູ້ວ່າ: ມີເຄື່ອງໝາຍສິນຄ້າ 3.100 ກວ່າຊະນິດທີ່ມາຈາກ 60 ກວ່າປະເທດ ແລະ ເຂດແຄວ້ນຈະເຂົ້າຮ່ວມງານວາງສະແດງຄັ້ງນີ້, ພ້ອມດຽວກັນນີ້, ໃນໄລຍະຈັດງານວາງສະແດງຍັງຈະຈັດກິດຈະກໍາຕ່າງໆເຊັ່ນ: ເວທີປຶກສາຫາລື, ການນໍາສະເໜີຜົນງານ, ງານພົບປະການຄ້າ, ງານສົ່ງເສີມການລົງທຶນ ແລະ ອື່ນໆທັງໝົດຮ້ອຍກວ່າຄັ້ງນໍາອີກ.
ອີງຕາມຂໍ້ມູນຈາກກະຊວງການຄ້າຈີນແຈ້ງໃຫ້ຮູ້ວ່າ: ປີ 2022 ຜ່ານມາ, ຍອດມູນຄ່າການນໍາເຂົ້າສິນຄ້າບໍລິໂພກຂອງຈີນບັນລຸເຖິງ 1.930 ຕື້ຢວນ, ເພີ່ມຂຶ້ນຫຼາຍກວ່າໜຶ່ງເທົ່າເມື່ອທຽບໃສ່ປີ 2012, ກວມເອົາ 11% ຂອງຍອດມູນຄ່າການນໍາເຂົ້າ; ຂະນະທີ່ຍອດມູນຄ່າການນໍາເຂົ້າດ້ານການຄ້າເອເລັກໂຕຣນິກຂ້າມຊາດບັນລຸເຖິງ 560 ຕື້ຢວນ, ເພີ່ມຂຶ້ນ 4,9% ເມື່ອທຽບໃສ່ປີ 2021. ການທີ່ຈີນຂະຫຍາຍການນໍາເຂົ້າສິນຄ້າບໍລິໂພກທີ່ມີຄຸນນະພາບດີນັ້ນ, ບໍ່ພຽງແຕ່ໄດ້ຕອບສະໜອງຄວາມຕ້ອງການຂອງປະຊາຊົນໃນການຍົກລະດັບການບໍລິໂພກເທົ່ານັ້ນ, ຍັງໄດ້ອໍານວຍໂອກາດການຄ້າໃຫ້ກັບວິສາຫະກິດຂອງປະເທດຕ່າງໆເພື່ອການພັດທະນາ, ພ້ອມທັງໄດ້ສະໜອງແຮງຂັບເຄື່ອນໃຫ້ກັບການຟື້ນຟູເສດຖະກິດໂລກຕື່ມອີກ.
ນອກຈາກຈີນແລ້ວ, ມີທັງໝົດ 10 ປະເທດສະມາຊິກຂອງສັນຍາການພົວພັນຄູ່ຮ່ວມເສດຖະກິດຮອບດ້ານຂອງພາກພື້ນ ຫຼື RCEP ຈະເຂົ້າຮ່ວມງານວາງສະແດງຄັ້ງນີ້ນໍາອີກ.