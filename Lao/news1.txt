FROM: https://www.vientianetimeslao.la/%e0%ba%99%e0%ba%b0%e0%ba%84%e0%ba%ad%e0%ba%99%e0%ba%ab%e0%ba%bc%e0%ba%a7%e0%ba%87%e0%ba%a7%e0%ba%bd%e0%ba%87%e0%ba%88%e0%ba%b1%e0%ba%99%e0%bb%80%e0%ba%99%e0%ba%b1%e0%bb%89%e0%ba%99%e0%ba%81%e0%ba%b4/
ທ່ານ ນາງ ວິໄລວອນ ຈັນທະລາຕີ ຫົວໜ້າພະແນກຖະແຫຼງຂ່າວ, ວັດທະນະທໍາ ແລະ ທ່ອງທ່ຽວນະຄອນຫຼວງວຽງຈັນ ໄດ້ໃຫ້ສໍາພາດຕໍ່ CMG ປະຈໍາລາວເມື່ອວັນທີ 3 ເມສາ 2023 ທີ່ຜ່ານມານີ້ກ່ຽວກັບການສ້າງກິດຈະກຳຕ້ອນຮັບປີໃໝ່ລາວວ່າ:  ໄລຍະບຸນປີໃໝ່ລາວ ພສ 2566 ນີ້, ນະຄອນຫຼວງວຽງຈັນ ຈະເນັ້ນກິດຈະກໍາສົ່ງເສີມການທ່ອງທ່ຽວທີ່ຕິດພັນກັບວັດທະນະທໍາລາວ ໂດຍສະເພາະການສ້າງກິດຈະກໍາຊຸກຍູ້ສົ່ງເສີມທາງດ້ານວັດທະນະທໍາ ຮີດຄອງປະເພນີອັນດີງາມ ເຊັ່ນ: ກິດຈະກໍາທາງດ້ານສາສະໜາ ຕາມວັດວາອາຮາມຕ່າງໆ ແລະໄດ້ກໍານົດຈຸດຫຼີ້ນບຸນ ປີໃໝ່ແມ່ນຢູ່ຄຸ້ມເມືອງເກົ່າວັດຈັນ ເມືອງຈັນທະບູລີ ເຊິ່ງເປັນເຂດທີ່ມີວັດວາອາຮາມຫຼາຍ ທີ່ຄົນລາວໃຫ້ຄວາມສໍາຄັນໃນຍາມບຸນປີໃໝ່ລາວ, ນອກນັ້ນ, ຍັງມີເຂດວັດພະທາດຫຼວງເໜືອ, ວັດທາດຫຼວງໃຕ້, ວັດໜອງບອນ ແລະວັດອ້ອມຮອບອື່ນໆ ທີ່ມວນຊົນແລະນັກທ່ອງທ່ຽວ ໃຫ້ຄວາມນິຍົມໄປຫົດສົງພະໃນໄລຍະບຸນປີໃໝ່ລາວ.
ທ່ານນາງ ວິໄລວອນ ກ່າວຕື່ມວ່າ: ນະຄອນຫຼວງວຽງຈັນໄດ້ສົມທົບກັບ ອົງການພຸດທະສາສະໜາລາວ ມວນຊົນທີ່ຈະເຂົ້າຫົດສົງນໍ້າພະໃນວັດຕ່າງໆແມ່ນເນັ້ນການນຸ່ງເຄື່ອງຕ້ອງສຸພາບ ແລະ ຮັກສາໄດ້ວັດທະນະທໍາຂອງລາວ. ສໍາລັບບຸນປີໃໝ່ລາວປີນີ້ແມ່ນກົງກັບວັນທີ 14,15 ແລະ 16 ເມສາ 2023. ມື້ທີໜຶ່ງ ເວລາ 12:30-13:00 ໂມງ ເລີ່ມເຕົ້າໂຮມຂະບວນຕ່າງໆ ຈະມີກິດຈະກໍາແຫ່ພະພຸດທະຮູບມິ່ງບ້ານມິ່ງເມືອງ ຢູ່ວັດອິນອິນແປງ ເຂດຄຸ້ມເມືອງເກົ່າ ຖະໜົນເສດຖາທິລາດ ອ້ອມຮອບເສັ້ນທາງນໍ້າພຸ ຫາວັດຈັນກັບຄືນວັດອິນແປງ ປະກອບມີຂະບວນພະສົງ, ຂະບວນແຫ່ພາຂວັນໃຫຍ່, ຂະບວນດົນຕີມະໂຫລີ, ຂະບວນນັກກິລາທີ່ໄດ້ຮັບຫຼຽນໃນງານແຂ່ງຂັນມະຫະກໍາກິລາແຫ່ງຊາດຄັ້ງທີ 11 ທີ່ແຂວງຊຽງຂວາງ, ຂະບວນບ້ານວັດທະນະທໍາ ແລະຂະບວນອື່ນໆ. ຫຼັງຈາກນັ້ນ, ເວລາ 14:00 ໂມງ (ເລີ່ມມີພິທີທາງສາສະໜາທີ່ວັດອິນແປງ ເມືອງຈັນທະບູລີ) ອັງເຊີນພະສົງ, ການຈັດຕັ້ງ, ເຖົ້າແກ່ແນວໂຮມ ແລະຕາມວັດວາອາຮາມຕ່າງໆກໍຈະມີພິທີຫົດສົງນໍ້າພະຕາມຮີດຄອງປະເພນີລາວ, ນອກນີ້ຍັງມີກິດຈະກໍາຕົບພະທາດຊາຍ ແລະ ໃສ່ບາດ ແລະອື່ນໆ.
ສວ່ນຈຸດຫຼີ້ນນໍ້າສໍາລັບຊາວນະຄອນຫຼວງວຽງຈັນ ແລະ ນັກທ່ອງທ່ຽວທັງພາຍໃນ ແລະຕ່າງປະເທດ ໃນໄລຍະ 3 ວັນນີ້, ແມ່ນກໍານົດຢູ່ເຂດຖະໜົນເສດຖາທິລາດໜ້າວັດອິນແປງເປັນຈຸດ ຫົດສົງນໍ້າເຊິ່ງກັນ ແລະ ກັນ ແລະ ຈຸດທີສອງແມ່ນຢູ່ຫາດຊາຍເຂດແຄມຂອງບ້ານອ່າງນ້ອຍ ເມືອງສັງທອງ, ນະຄອນຫລວງວຽງຈັນ, ນໍ້າກັດຢໍລະປາ, ວັດຊຽງຄວນ ແລະອື່ນໆ.