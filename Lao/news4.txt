FROM: https://www.vientianetimeslao.la/%e0%ba%99%e0%ba%b1%e0%ba%81%e0%ba%aa%e0%ba%b6%e0%ba%81%e0%ba%aa%e0%ba%b2%e0%ba%a5%e0%ba%b2%e0%ba%a7-%e0%ba%81%e0%ba%a7%e0%ba%b2%e0%ba%94-3-%e0%ba%a5%e0%ba%b2%e0%ba%87%e0%ba%a7%e0%ba%b1%e0%ba%99/
ນັກສຶກສາລາວ ກວາດ 3 ລາງວັນ ໃນການແຂ່ງຂັນປະດິດເຄື່ອງມືວັດແທກນໍ້າ(MRC River Monitoring Technology Competition) ຂອງຄະນະກຳມາທິການແມ່ນໍ້າຂອງສາກົນ ຫຼື MRC.
ໃນວາລະການດຳເນີນກອງປະຊຸມ ສໍາມະນາວິຊາການລະດັບສາກົນຂອງຄະນະກຳມາທິການແມ່ນໍ້າຂອງສາກົນ ຄັ້ງທີ 4 ໃນຫົວຂໍ້ “ນະວັດຕະກໍາ ແລະ ການຮ່ວມມື ເພື່ອແມ່ນ້ຳຂອງທີ່ໝັ້ນຄົງ ແລະ ຍືນຍົງ” ໃນຄັ້ງວັນທີ 3 ເມສາ 2023 ທີ່ຫໍປະຊຸມແຫ່ງຊາດ, ນະຄອນຫຼວງວຽງຈັນ. ໄດ້ມີການປະກາດຜົນລາງວັນ ໂຄງການແຂ່ງຂັນ ເຕັກໂນໂລຊີ ເຄື່ອງວັດແທກນໍ້າ (MRC River Monitoring Technology Competition) ໂດຍການເຂົ້າຮ່ວມເປັນປະທານຂອງທ່ານ ອານຸລັກ ກິດຕິຕຸນ ຫົວໜ້າກອງເລຂາ ກຳມາທິການແມ່ນໍ້າຂອງສາກົນ,  ມີນັກສຶກສາຈາກປະເທດທີ່ເຂົ້າຮ່ວມແຂ່ງຂັນ ແລະ ພາກສ່ວນກ່ຽວຂ້ອງເຂົ້າຮ່ວມ.
ໂດຍທັງ 3 ລາງວັນທີ່ສາມາດຍາດມາໄດ້ນັ້ນ ແມ່ນມາຈາກ 3 ພາກສ່ວນປະກອບມີ ຄະນະນັກສຶກສາ ພາກວິຊາວິສະວະກຳຄອມພິວເຕີ ແລະ ເຕັກໂນໂລຊີຂໍ້ມູນຂ່າວສານ ຄະນະວິສະວະກຳສາດ ມະຫາວິທະຍາໄລແຫ່ງຊາດ ໄດ້ຮັບລາງວັນທີ 1 ໝວດເຄື່ອງມືວັດແທກຄວາມຊຸ່ມຂອງດິນ (Soil Moisture) ໄດ້ຮັບຫຼຽນ ພ້ອມໂລ້ກຽດຕິຄຸນ ແລະ ເງິນລາງວັນ 5.000 ໂດລາ; ຄະນະນັກສຶກສາຈາກ ຄະນະວິທະຍາສາດສິ່ງແວດລ້ອມ ມະຫາວິທະຍາໄລແຫ່ງຊາດ ໄດ້ຮັບລາງວັນທີ 2 ໝວດເຄື່ອງມືວັດແທກຄຸນນະພາບນໍ້າ (Water Quality) ໄດ້ຮັບຫຼຽນລາງວັນ ແລະ ເງິນ 1.000 ໂດລາ ແລະ ນັກສຶກສາຈາກວິທະຍາໄລ ສຸດສະກະ ໄດ້ຮັບລາງວັນທີ 2 ໝວດເຄື່ອງມືວັດລະດັບນໍ້າຝົນ (Rainfall) ໄດ້ຮັບຫຼຽນລາງວັນ ແລະ ເງິນ 1.000 ໂດລາ.ໂດຍການແຂ່ງຂັນປະກອບ 14 ທີມ ຈາກ 11 ມະຫາວິທະຍາໄລ ຈາກ 4 ປະເທດຄື: ລາວ, ໄທ, ຫວຽດນາມ, ກຳປູເຈຍ. ໃນນັ້ນລາຍການແຂ່ງຂັນປະກອບມີ 4 ໝວດຄື: ເຄື່ອງມືວັດແທກຄວາມຊຸ່ມຂອງດິນ (Soil Moisture), ເຄື່ອງມືວັດແທກລະດັບນໍ້າ (Water Level), ເຄື່ອງມືວັດແທກລະດັບຝົນຕົກ (Rainfall), ເຄື່ອງມືວັດແທກຄຸນນະພາບນໍ້າ (Water Quality).
Mekong River Commission (MRC) ຫຼືວ່າ ຄະນະກໍາມາທິການແມ່ນໍ້າຂອງສາກົນ ເປັນອົງກອນຮ່ວມມືລະຫວ່າງລັດຖະບານຂອງບັນດາປະເທດລຸ່ມແມ່ນໍ້າຂອງ ໄດ້ແກ່ ລາວ, ໄທ, ຫວຽດນາມ ແລະ ກຳປູເຈຍ ເຊິ່ງໄດ້ກໍ່ຕັ້ງຂຶ້ນຕັ້ງແຕ່ປີ 1995 ໂດຍມີຈຸດປະສົງຫຼັກກໍເພື່ອສົ່ງເສີມ ແລະ ປະສານງານການຄຸ້ມຄອງ ແລະ ພັດທະນາຊັບພະຍາກອນນໍ້າແບບຍືນຍົງ ແລະ ຊັບພະຍາກອນອື່ນໆທີ່ກ່ຽວຂ້ອງ ເພື່ອຜົນປະໂຫຍດເຊິ່ງກັນ ແລະ ກັນ ລະຫວ່າງບັນດາປະເທດທີ່ເປັນສະມາຊິກ.