FROM: dn.se/ekonomi/efter-miljardkonkursen-nu-ska-dannemoragruvan-satsa-pa-gron-malm/
Man vet att man är i Dannemora när man ser den ståtliga röda klockstapeln i trä. Alldeles intill den stupar det hundra meter rakt ner i ett gigantiskt hål. Dagbrottet ”Storrymningen” vittnar om att detta är en plats med djupa rötter i svensk malmbrytningshistoria.
Järnfyndigheterna under våra fötter har lockat exploatörer ända sedan slutet av 1400-talet, Dannemoramalm blev ett varumärke av högsta rang ute i Europa. Inte minst i brittiska stålstaden Sheffield, där upplandsorten namngav en mässingsorkester och än i dag lever kvar i gatunamnet Dannemora Drive.
SSAB lade ner malmbrytningen här 1992, det skulle dröja 20 år till återinvigningen. Den sköttes av kung Carl XVI Gustaf, som sade så här i juni 2012:
”Järnmalmsbrytning har varit en ryggrad i Sveriges ekonomi under flera hundra år och den här produktionen är en av de viktigaste vi har. Det här är en historisk dag på en historisk plats.”
Historien blev dock ganska kort, Dannemora Mineral, gick i miljardkonkurs 2015. Kalkylen byggde på höga världsmarknadspriser på järnmalm – i stället stack de rakt ner i källaren.
Och det kan ju hända igen, så hur kan Christer Lindqvist, vd på Grangex, vara så självsäker, och till och med tala om ”drömscenario”?
– Vi ska använda en modern anrikningsteknik som gör att vi kan utvinna en produkt med betydligt högre järninnehåll än förra gången, så högt att det duger att göra järnsvamp av, en råvara för tillverkning av fossilfritt stål. Den får vi mer pengar för och allt talar för att den marknaden kommer att öka.
Han visar en skål med ett brunsvart kaffeliknande pulver som ska bli slutprodukten. Det innehåller 68 procent järn, i en annan skål ligger de småstenar som skeppades ut förra gången. De håller 55 procents järnhalt.
– Vi har turen att de gamla ägarna investerade så kraftigt, till exempel i en ny malmhiss som ska forsla upp malmen ovan jord – den hann de aldrig använda – och de har lämnat kvar tusentals borrprover som vi har stor nytta av.
– Och en helt annan sak: Dannemoras invånare vill ha hit oss, här råder inte Nimby (not in my backyard). Vi hade två samråd i fjol innan vi skickade in ansökan om miljötillstånd. Båda gångerna applåderade folk.
Stig Johansson var med senast det begav sig – och vet en del om hur man inte ska göra – och när chansen kom ajournerade han pensioneringen och blev platschef här i Dannemora.
– Mycket av infrastrukturen finns kvar, inte minst järnvägsspåren, de ska ta malmen ner till hamnen i Oxelösund. Gruvan har hållit sig torr, mycket av elen dit ner fungerar. Men vi ändrar produktionsprocessen, gamla tiders damm och buller försvinner.
Christer Lindqvist, bergsingenjör i botten, ville lägga vantarna på gruvan redan 2016, men Per Berglund ”snöt den framför näsan på mig”. För två år sedan slog de sina påsar ihop och äger i dag tillsammans en dryg tredjedel av det börsnoterade företaget. Tanken är att från 2025 producera en miljon ton malm per år – att jämföra med LKAB:s 26 miljoner.
Den viktigaste orsaken till att vd kan vara kaxig är nog ändå avtalet med ett av världens största gruvföretag, brittiska Anglo American, som blev klart för några veckor sedan.
Det innebär att bolaget köper elva års produktion, 15 miljarder kronor i dagens malmpriser. Villkoret för exklusiviteten är att man också är med och finansierar investeringen på 1,8 miljarder. Anglo American har dessutom betalat drygt 100 miljoner för Grangex drift fram till i höst, när man räknar med att ha ett färdigt miljötillstånd.
