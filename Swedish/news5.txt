FROM: https://www.svt.se/nyheter/utrikes/kinas-makt-vad-star-pa-spel-for-kriget-och-europa
Emmanuel Macron besöker Kina för första gången på fyra år. Med sig har han en stor handelsdelegation och EU:s kommissionsordförande Ursula von der Leyen. Kriget i Ukraina, ekonomin och den globala maktdynamiken står på agendan.
– Både Kina och EU vill ha en relation som står fri från amerikansk inblandning, säger Ulrika Bergsten, utrikesreporter och tidigare Asienkorrespondent.
När Vladimir Putin besökte Xi Jinping för två veckor sedan bekräftades det att Kina och Ryssland står fortsatt nära varandra.
Under mötet mellan Xi och Macron väntas den franske presidenten avråda Kina från att stötta Rysslands invasionskrig och uppmana Xi att sätta tryck på Moskva för att nå fred i Ukraina.
– Jag tror inte man är så naiva att man tror att Kina kommer agera fredsmäklare. Men man vill, om det är möjligt, påverka Kina att inte exportera vapen till Ryssland, säger Ulrika Bergsten.
En kort del av statschefernas möte på torsdagen var offentligt.
– Jag vet att jag kan räkna med er för att få Ryssland att sansa sig och alla till förhandlingsbordet, sade Macron till Xi då.
Senare under dagen väntas Xi och Macron få sällskap av EU-kommissionens ordförande Ursula von der Leyen.
Se mer om tre av EU:s mål med mötet i klippet ovan.