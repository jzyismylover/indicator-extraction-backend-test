FROM: https://www.gp.se/nyheter/g%C3%B6teborg/n%C3%A4ringslivet-i-uppror-%C3%B6ver-g%C3%B6teborgs-nya-linje-1.96429777
Rudolf Antoni, regionchef för Svenskt Näringsliv, berättar att han under gårdagen blev kontaktad av många upprörda företagare i staden.
– De tycker att det är förfärligt och undrar: vad är ens detta?
Själv blev han både bestört, arg och besviken när han läste GP:s artikel om att det rödgröna styret i Göteborg kommer sluta bry sig om den mätning av företagsklimatet som organisationen gör.
– Jag tycker att vi haft en konstruktiv och givande dialog med staden om hur vi kan förbättra företagsklimatet i Göteborg. Vi har också sett hur resultatet i vår mätning gradvis har förbättrats de senaste åren, säger han.
Du har inte fått några signaler om det här tidigare?
– Inte alls. Jag träffade Jonas Attenius för en månad sedan, då han invigningstalade på Ung företagsamhets mässa. Där pratade han om betydelsen av ett rikt näringsliv i staden. Så det här känns som ett helt annat tonläge och budskap.
Göteborgs stad jobbar med att ta fram ett nytt näringslivsstrategiskt program, och i det sammanhanget har det rödgröna styret drivit igenom i kommunstyrelsen att alla hänvisningar till Svenskt Näringslivs mätning ska plockas bort. Detta har fått deras politiska motståndare att rasa och dra paralleller till Sovjetunionen.
Rudolf Antoni konstaterar att Göteborg inte brukar komma särskilt högt i mätningen, och att han kan förstå att det är jobbigt för ansvariga politiker.
– Men att hantera jobbiga saker ingår i deras jobb. Agerandet nu är som att konstatera att man har problem med övervikt och istället för att se över kosten så slänger man vågen.
En invändning från styret är att ni är en intresseorganisation och att de heller tittar på den undersökning som genomförs i egen regi. Hur ser du på det?
– Den minst trovärdiga undersökningen är väl den man gör själv. Det är väl inte sannolikt att man är mindre vinklad när man bedömer sig själv? Vår undersökning är inte utan brister, men vi gör den varje år och vi gör den likadant i alla kommuner. Den är konsekvent, så över tid är den bra att följa.