FROM: https://www.dn.se/sverige/aklagaren-om-sabotage-mot-nord-stream-svart-att-utreda/
Utredarna har tidigare konstaterat att det rör sig om grovt sabotage. Åklagare Mats Ljungqvist meddelar att förundersökningen fortsätter, men att det är ett komplext ärende.
”Det rör sig om ett brott vars omständigheter av naturliga skäl är svåra att utreda. Detonationerna har skett på 80 meters djup på havsbotten i Östersjön”, säger han, enligt ett pressmeddelande.
De fyra gasläckorna från ledningarna, varav två i svensk ekonomisk zon, upptäcktes natten mellan den 26 och 27 september i höstas. De andra två läckorna ligger i dansk ekonomisk zon. Seismiska mätningar har visat att det skett explosioner innan läckorna upptäcktes.
Det förekommer många olika uppgifter om vem som ligger bakom, och åklagaren vill inte spekulera. Men det står klart att det rör sig om en aktör med betydande resurser och kunskaper, enligt Ljungqvist.
– Vi utesluter inte att det skulle kunna finnas aktörer som inte tillhör en stat som har förmåga att göra det här. Men då är vi inne på ypperligt få företag eller grupperingar. Med tanke på samtliga omständigheter är huvudspåret att det är en stat som ligger bakom, säger han till TT.
Förundersökningen bedrivs av Säpo under ledning av kammaråklagaren vid Riksenheten för säkerhetsmål. Det handlar om grovt sabotage på internationellt vatten riktat mot ledningarna, vars ägare inte är kopplade till Sverige, konstaterar åklagaren. Den svenska utredningens fokus är att ta reda på om svenskt intresse eller säkerhet hotats.
Åklagaren har en förhoppning om att fastställa vem som begått brottet, men säger att det sannolikt kan bli svårt med tanke på omständigheterna.
– De som genomfört det här har varit noga med att när man lämnar spår – vilket man alltid måste göra – så är väl känslan att man har sett till att det inte ska peka åt något särskilt håll, säger han till TT.
– Eller för att vända på steken: Åt alla håll samtidigt.
Även Säpo konstaterar att det rör sig om en komplex och omfattande förundersökning.
”Analyser från beslag som gjorts vid brottsplatsundersökningarna på havsbotten i Östersjön har visat på rester av sprängämnen på flera av de främmande föremål som omhändertagits och undersökts. Alla beslag och allt material granskas och analyseras noggrant”, skriver myndigheten i ett pressmeddelande på torsdagen.