FROM:https://www3.nhk.or.jp/nhkworld/ur/news/419391/
فلپائن کی حکومت نے بظاہر چین کا بہتر مقابلہ کرنے کی کوششوں کے ایک حصے کے طور پر، چار مزید مقامات کا اعلان کیا ہے جنہیں امریکی فوجی استعمال کریں گے۔صدارتی دفتر نے یہ اعلان پیر کے روز کیا ہے۔ یہ اقدام اُس وقت سامنے آیا ہے جب دونوں ممالک نے فروری میں اس بات پر اتفاق کیا تھا کہ دو طرفہ معاہدے کے تحت نامزد پانچ مقامات کے ساتھ ساتھ امریکی افواج کو مزید چار مقامات مہیا کیے جائیں گے۔ان چار مقامات میں ایک بحری فوجی اڈا، ایک آرمی کا اڈہ اور ایک سویلین ہوائی اڈہ شامل ہیں جو تمام لوزون جزیرے کے شمال میں واقع ہیں۔ یہ مقامات آبنائے تائیوان کے قریب ہیں۔باقی ایک مغربی صوبے پالوان کے جنوبی ساحل سے پَرے ایک جزیرے پر ہے۔ یہ صوبہ بحیرۂ جنوبی چین کے ساتھ واقع ہے، جہاں چین نے حالیہ برسوں میں سمندری سرگرمیوں میں اضافہ کیا ہے۔فلپائن میں امریکی فوجی موجودگی میں وسعت کو دونوں ممالک کی جانب سے خطے میں بڑھتی ہوئی چینی فوجی سرگرمیوں کے خلاف ڈیٹرنس بڑھانے کی کوشش کے طور پر دیکھا جارہا ہے۔تاہم فلپائن کے کچھ رہنما امریکی فوج کو ملک میں اپنی موجودگی بڑھانے کی اجازت دینے سے ہچکچا رہے ہیں کیونکہ وہ امریکہ اور چین کے جھگڑے کے درمیان پھنس جانے کے بارے میں فکر مند ہیں۔ کاگیان صوبے کے گورنر صوبے میں امریکی فوج کی میزبانی کے مخالف ہیں۔