FROM:https://www3.nhk.or.jp/nhkworld/ur/news/419392/
جاپان کی بحری سیلف ڈیفنس فورس یعنی ایم ایس ڈی ایف نے اعلان کیا ہے کہ اُس نے بحیرۂ مشرقی چین میں امریکی اور جنوبی کوریائی بحری فوجوں کے ساتھ دو روزہ مشترکہ مشقیں کی ہیں۔ایم ایس ڈی ایف نے کہا ہے کہ پیر اور منگل کو ہونے والی اِن مشقوں میں آٹھ بحری جہازوں نے حصہ لیا جن میں امریکی جوہری توانائی سے چلنے والا طیارہ بردار بحری جہاز یو ایس ایس نِمٹز اور جاپانی و جنوبی کوریائی جنگی بحری جہاز شامل ہیں۔اِن جہازوں نے مبینہ طور پر آبدوز شکن حکمت عملیوں اور دیگر حربوں کی مشق کی۔ایم ایس ڈی ایف نے تینوں ملکوں کے بحری جہازوں کی تصاویر جاری کی ہیں جو نمٹز طیارہ بردار جہاز کے اردگرد فارمیشن میں چل رہے ہیں۔ستمبر کے بعد یہ پہلی سہ فریقی بحری مشق ہے جس میں امریکی طیارہ بردار بحری جہاز نے حصہ لیا۔ایم ایس ڈی ایف کا کہنا ہےکہ اس مشق کا مقصد جاپان-امریکہ اتحاد کے ڈیٹرنس کو مضبوط بنانا اور جاپان، امریکہ اور جنوبی کوریا کے مابین سلامتی تعاون کو فروغ دینا تھا۔مبصرین کے مطابق اس کا مقصد سہ فریقی شراکت داری کا اظہار تھا کیونکہ شمالی کوریا متواتر بیلسٹک میزائل تجربات کر رہا ہے اور چین مقامی سمندروں میں اپنی سرگرمیاں بڑھا رہا ہے۔