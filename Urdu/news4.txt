FROM:https://www3.nhk.or.jp/nhkworld/ur/news/419393/
جاپان ہائیڈروجن سے متعلق اپنی بنیادی حکمت عملی پر نظرثانی کرے گا، جس کا مقصد کاربن نیوٹرل معاشرے کی طرف منتقلی کو تیز کرنے کے لیے ماحول دوست ایندھن کے استعمال کو تیزی سے بڑھانا ہے۔وزیراعظم کشیدا فومیو نے متعلقہ وزراء کا اجلاس منگل کے روز منعقد کیا۔ انہوں نے کہا کہ وہ چھ سال قبل مرتب کردہ حکمت عملی پر مئی کے آخر تک نظرثانی کا ارادہ رکھتے ہیں۔توقع ہے کہ نظرثانی شدہ دستاویز 2040 تک ہائیڈروجن کے استعمال میں چھ گنا اضافہ کر کے ایک کروڑ بیس لاکھ ٹن کے لگ بھگ کرنے کا مطالبہ کرے گی۔حکام کوئلے اور قدرتی گیس کے ساتھ مارکیٹ قیمتوں کو برابر کرنے کے لیے ہائیڈروجن سبسڈی متعارف کروانے پر بھی غور کر رہے ہیں۔ایک اور خیال ایک صنعتی کمپلیکس کا قیام ہے جو بڑے پیمانے پر ہائیڈروجن کا استعمال کرے گا۔ان اقدامات پر اٹھنے والے اخراجات کو پورا کرنے کے لیے نظرثانی شدہ حکمت عملی میں متوقع طور پر اگلے 15 سالوں میں تقریباً 15 ٹریلین ین یا تقریباً 113 ارب ڈالر مالیت کی پبلک و پرائیویٹ سرمایہ کاری کا مطالبہ کیا جائے گا۔جناب کشیدا نے کہا کہ وہ ایک ایسے وقت جاپان میں کاربن کے اخراج میں کمی کو فروغ دیں گے جب امریکہ اور یورپ ہائیڈروجن اور قابل تجدید توانائی کے دیگر ذرائع پر بھاری سرمایہ کاری کر رہے ہیں۔ انہوں نے وزرا پر زور دیا کہ وہ ٹھوس نتائج کے حصول کے لیے مل کر کام کریں۔