FROM:https://www3.nhk.or.jp/nhkworld/ur/news/419394/
ایشیائی ترقیاتی بینک کا کہنا ہے کہ چین کی صفر کووڈ پالیسی کے خاتمے سے رواں سال ایشیا بحرالکاہل میں ترقی پذیر معیشتوں کی نمو میں اضافے کے امکانات ہیں۔ایشیائی ترقیاتی بینک نے 2023 کے اپنے اقتصادی خاکے میں تخمینہ پیش کیا ہے کہ ترقی پذیر ایشیائی معیشتیں 4.8 فیصد بڑھیں گی جو گزشتہ سال 4.2 فیصد بڑھی تھیں۔ اس میں جاپان اور دیگر صنعتی ممالک شامل نہیں ہیں۔ایشیائی ترقیاتی بینک کا کہنا ہے کہ چینی معیشت میں گزشتہ سال تین فیصد اضافہ ہوا جبکہ آئندہ سال پانچ فیصد اضافے کا امکان ہے۔ اس نے صفر کووڈ پالیسی کے اختتام کے بعد ملکی اقتصادی سرگرمیوں کے معمول پر آنے کا حوالہ دیا ہے۔ایشیائی ترقیاتی بینک کو توقع ہے کہ چین کی بحالی سے ایشیا بحرالکاہل کے دیگر حصوں میں تجارت اور سیاحت کو فروغ ملے گا جو ٹھوس ترقی کا باعث بنے گا۔ بھارت کے لئے 6.4 فیصد، انڈونیشیا کے لیے 4.8 فیصد اور تھائی لینڈ کے لیے 3.3 فیصد نمو کے تخمینے ہیں۔تاہم سری لنکا میں اقتصادی بحران کے باعث وہاں کی معیشت مسلسل دوسرے سال سکڑنے کی توقع کی جا رہی ہے۔ایشیائی ترقیاتی بینک کا کہنا ہے کہ اس تخمینے کو لاحق خطرات میں قرضوں اور شرح سود میں اضافے جیسی مالیاتی سختی کے باعث ہونے والا مالیاتی عدم استحکام شامل ہے۔ اس نے خبردار کیا ہے کہ یوکرین پر طویل یا وسیع ہوتا روسی حملہ اجناس کی قیمتوں اور عالمی افراط زر میں نئے سرے سے اضافے کا باعث بن سکتا ہے۔