FROM: ansa.it/sito/notizie/sport/calcio/2023/04/05/coppa-italia-cremonese-fiorentina_f7de1bba-019b-4a7c-af21-edac1f648e7a.html
La formazione di Italiano infatti ha dato l'ennesima prova di forza allo Zini contro la Cremonese.
Un successo per 2-0 firmato Cabral-Nico Gonzalez che di fatto renderà molto più agevole il ritorno al Franchi. I toscani hanno dimostrato di attraversare davvero un ottimo periodo giocando una gara ad alta intensità e soprattutto sfruttando al meglio le incursioni dalla fasce per mettere in difficoltà la Cremonese. La squadra di Ballardini, ormai a un passo dalla serie B in campionato, nonostante il pubblico delle grandi occasioni non è riuscita a mettere troppo in difficoltà i viola giocando una gara di rimessa.
Una gara che era diventata per i grigiorossi la più importante della stagione e anche l'unico obiettivo rimasto dopo aver eliminato prima il Napoli e poi la Roma nelle rispettive tane. Ora per il secondo atto si dovrà attendere il 27 quando il sogno viola di tornare in finale sarà supportato da un intero stadio, mentre per la Cremonese rimarranno le residue speranze di rimonta. La partita è subito frizzante con una mischia in area della Cremonese e dall'altra parte un diagonale di Tsadjout fuori di pochi centimetri e una punizione di Valeri a lato. Al 13' è la volta di Cabral che sfiora il palo con un destro secco da fuori area. È il preludio del gol che arriva al 19' con un perfetto cross di Biraghi che pesca in area proprio Cabral che di testa svetta più alto di tutti e realizza il vantaggio. Fiorentina che va vicina al raddoppio con Nico Gonzalez poco dopo ma Sarr si salva sulla linea respingendo.
Nella ripresa mister Ballardini prova a cambiare atteggiamento con l'ingresso di Buonaiuto e Dessers, ma è la Fiorentina a sfiorare subito la rete con un tiro a giro di Ikonè. La risposta grigiorossa arriva con con Dessers che impegna Terracciano. Poco dopo è clamorosa la chance fallita da Buonaiuto che a pochi passi dall'area piccola cicca clamorosamente la palla. La Fiorentina però reagisce e al 24' con Cabral sfiora due volte il gol, sul secondo tentativo Aiwu salva sulla linea ma l'intervento del Var indica il tocco di mano. Rosso per il difensore e rigore che Nico Golzalez trasforma per il 2-0. È la virtuale fine della gara, fino al fischio finale.