FROM: https://www.ceskenoviny.cz/zpravy/prodej-aut-v-prvnim-ctvrtleti-stoupl-o-18-9-procenta-na-56-341-vozu/2348957
Praha - Prodej nových osobních aut v prvním čtvrtletí meziročně vzrostl o 18,9 procenta na 56.341 vozů. V březnu odbyt stoupl o 32 procent. Prodej aut firmám tvořil od ledna do konce března 74,6 procenta. Oznámil to dnes Svaz dovozců automobilů na tiskové konferenci.Nejprodávanější byla značka Škoda s růstem o 19,7 procenta na 19.929 vozů, následuje Hyundai se zvýšením o 12 procent na 4957 prodaných aut a na třetí místo poskočila Toyota, které vzrostl odbyt o 46 procent na 4632 vozů. Čtvrtý je Volkswagen a pátá Kia. Nejprodávanějším model byla Škoda Octavia s 4965 vozy, následuje Fabia s 3271 vozy a třetí je Škoda Scala s 2545 auty.Nejoblíbenější obchodní třídou zůstává SUV s podílem téměř 46 procent, následuje nižší střední s 15 procenty a dále malé vozy s 12 procenty. Celkem 67 procent prodávaných vozů bylo na benzín a 25 procent na naftu. Následují elektrické vozy s 2,3 procenta.Poradenská firma PwC za celý letošní rok odhaduje kvůli negativní ekonomické situaci mírné zvýšení prodejů z loňských 192.000 až na 220.000 prodaných aut. Podle ředitele zastoupení Hyundai Martina Saitze byl začátek roku ovlivněný nedostatkem vozů z výroby kvůli nedostatku čipů. "To se v polovině února podařilo vyřešit a my očekáváme, že postupný růst bude pokračovat," uvedl. Šéf Toyoty ČR Martin Peleška dodal, že dobrou zprávou pro trh jsou navyšující se příděly vozů z výrobních závodů, což se projeví ve zkrácení dodacích lhůt. Za celý rok očekává růst trhu osobních a lehkých užitkových vozů o desetinu na 230.000 prodaných aut.
Prodej lehkých užitkových aut se zvýšil o 25,7 procenta na 5041 vozů. Vede značka Renault s 918 vozy před Fordem s 626 prodanými dodávkami a třetí je Opel, který prodal o tři vozy méně. nejoblíbenějším modelem byl Renault Master. Registrace nákladních aut se v prvním čtvrtletí zvýšily o 31,1 procenta na 2660 vozů. Nejvíce prodal Mercedes Benz (526), Volvo (493) a MAN (363).
Prodej autobusů se snížil o 77 procent na 83 vozidel. První je domácí značka Iveco Bus s 25 autobusy, následuje rovněž domácí SOR s 22 prodanými vozidly a třetí je Setra s prodejem 13 vozidel.
Odbyt motocyklů se od ledna do března meziročně snížil o 2,5 procenta na 4994 strojů. Nejprodávanější byla Honda s 1138 motocykly, druhá skončila čínská značka CF Moto s 575 stroji a třetí je Yamaha s prodejem 344 motorek.