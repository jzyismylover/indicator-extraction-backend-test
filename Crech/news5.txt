FROM: https://www.ceskenoviny.cz/zpravy/ukrajinsti-vojaci-neopustili-bachmut-boje-pokracuji-uvedl-prigozin/2349018W
Moskva/Kyjev - Ukrajinští vojáci neopustili Bachmut a v západní části města pokračují boje, uvedl dnes šéf ruské žoldnéřské Wagnerovy (v ruském přepisu Vagnerovy) skupiny Jevgenij Prigožin. Ukrajinský prezident Volodymyr Zelenskyj ve středu ve Varšavě prohlásil, že ukrajinské síly se v případě potřeby z Bachmutu stáhnou, aby se vyhnuly obklíčení. Zatím ale nenaznačil, že by to bylo potřeba.
"Musí být jasně řečeno, že nepřítel nikam neodešel," zdůraznil Prigožin na platformě telegram. Šéf ruské žoldnéřské skupiny již před pár dny uváděl, že nad budovou správy Bachmutu vlaje ruská vlajka, ukrajinské vedení to ale popřelo, stejně tak i Washington.
O východoukrajinský Bachmut svádějí ukrajinští obránci a ruské invazní síly těžké boje. Wagnerova skupina a ruská armáda se město snaží dobýt už půl roku, připomíná agentura AFP. Ruské síly se několik posledních týdnů pokoušely město obklíčit a podařilo se jim odříznout několik důležitých zásobovacích tras pro ukrajinské jednotky. Podle AFP má Bachmut spornou strategickou důležitost, kvůli délce bojů a velkým ztrátám na obou stranách však získal velký symbolický význam.