FROM: https://www.ceskenoviny.cz/zpravy/stat-letos-zahaji-stavbu-105-kilometru-dalnic-otevre-jich-15-kilometru/2348959
Praha - Stát plánuje v letošním roce zahájit stavbu 105 kilometrů dálnic a 18 kilometrů silnic I. třídy. Díky velké rozestavěnosti budou v příštích letech narůstat počty nově otevřených úseků dálnic. Letos se tak otevře 15,4 kilometru, příští rok až 118 kilometrů. Novinářům to dnes řekli ministr dopravy Martin Kupka (ODS) a generální ředitel Ředitelství silnic a dálnic Radek Mátl. Loni bylo v Česku zprovozněno 21,2 kilometru dálnic.
"Stavební práce se zcela nezastavily ani přes zimu a díky tomu se nám daří na všech hlavních stavbách dodržovat harmonogram výstavby. V letošním roce chceme rozestavět hlavně úseky na dálnicích D35, D55 a příhraniční úsek hradecké D11. Pokračovat bude i výstavba důležitých obchvatů měst a obcí, které odvádí tranzitní dopravu z jejich center," uvedl Mátl.
Letos se plánuje například zahájení prací na zhruba dvacetikilometrovém úseku D11 z Trutnova na státní hranice s Polskem. Polsko podle Kupky dovede dálnici k hranicím v roce 2024, Česko v roce 2026. Mezi další stavby s předpokladem zahájení v tomto roce patří stavba dohromady 29 kilometrů v různých úsecích dálnice D35 či dvou úseků D55 v délce zhruba osm kilometrů.
"Rekordní rozestavěnost dálničních a silničních staveb pokračuje i v roce 2023. Pracuje se na celkem 265,2 kilometru, konkrétně na 158 kilometrech dálnic a 107,2 kilometru silnic I. třídy. Ve výběrovém řízení se navíc nachází dalších 85,3 kilometru dálnic a silnic I. třídy,“ řekl Kupka. Dobrou zprávou je podle něj i stavební rozpočet pro letošní rok, kdy jen ŘSD má k dispozici 65,5 miliardy korun. "Je to důležitý krok k oživení ekonomiky a konkurenceschopnosti České republiky v Evropě,“ dodal Kupka.
Během příštích dvou let chce stát otevřít dohromady 133,5 kilometru dálnic, například úseky D6 u Krupé, D49 mezi Hulínem a Fryštákem, D3 v úseku Úsilné – Kaplice nádraží či část D55 z Babic do Bzence. Řidičům se otevřou letos nové úseky i na D48 a dálnici D7.
Během prvních tří měsíců byla zahájena práce na 14,4 kilometru dálnic a na 9,5 kilometru silnic I. třídy. Na konci března silničáři zahájili práci na pětikilometrovém obchvatu Hořoviček na dálnici D6, v únoru výstavbu devíti kilometrů dálnice D6 u Hořesedel na Rakovnicku. Ze silnic I. třídy začala letos stavba spojení mezi Českými Budějovicemi a Třeboní.
Loni bylo v Česku zprovozněno 21,2 kilometru dálnic a přes 14 kilometrů silnic první třídy. Šlo například o část obchvatu Frýdku-Místku na dálnici D48, dále úsek D35 mezi Časy a Ostrovem, obchvat Církvice, Mělníka či Olbramovic či rozšíření odpočívky Střechov na D1.