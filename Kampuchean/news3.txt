FROM: https://www.postkhmer.com/business/2023-04-06-0907-248827.html
ភ្នំពេញៈ ក្រុមប្រឹក្សា​អាជ្ញាធរ​សេវា​ហិ​រញ្ញ​វត្ថុ​មិនមែន​ធនាគារ ​(​អ​.​ស​.​ហ​.)​ បានផ្តល់​ការអនុញ្ញាត​ជាគោលការណ៍​លើ​សំណើសុំ​បោះផ្សាយ​លក់​មូល​ប​ត្រក​ម្ម​សិទ្ធិ​ជា​សាធារណៈ​របស់​ក្រុមហ៊ុន ខេ​ម​ជ្ជី​អេស​អេ​ម និង​ក្រុមហ៊ុន​ម៉េង​លី ជេ​.​គួច អេ​ឌ្យូ​ខេ​សិន ម​.​ក ដែលជា​ការបើកផ្លូវ​ឱ្យ​ក្រុមហ៊ុន​ទាំង ២ បន្ត​នីតិវិធី​ដើម្បី​ទទួលបាន​ការអនុម័ត​ឱ្យ​ចុះបញ្ជី​លើ​ផ្សា​រមូល​ប​ត្រ​កម្ពុជា​ (CSX) ​ពី​និយ័ត​ករ​មូល​ប​ត្រ​កម្ពុជា ​(SERC)​។​
​ការអនុម័ត​ជាគោលការណ៍​របស់ អ​.ស​.​ហ​. ធ្វើឡើង​បន្ទាប់ពី​កាលពី​ថ្ងៃទី​ ២៩ ខែមីនា CSX បានធ្វើការ​សម្រេច​ឯក​ភាពជា​គោលការណ៍​លើ​ពាក្យស្នើសុំ​ពិ​​និត្យ​លទ្ធភាព​អាច​ចុះបញ្ជី​លក់​មូល​ប​ត្រ​កម្មសិទ្ធិ​របស់​ក្រុមហ៊ុន ខេ​ម ជ្ជី​អេស​អេ​ម ម​.​ក នៅ​ថ្ងៃទី ២៩ ខែមីនា និង​កាលពី​ថ្ងៃ​ទី​ ៩ ខែមីនា CSX ក៏បាន​យល់ព្រម​ឱ្យ​ក្រុមហ៊ុន​ម៉េង​លី ជេ​.​គួច អេ​ឌ្យូ​ខេ​សិន ម​.​ក ចុះបញ្ជី​ជា​ផ្លូវការ និង​មានការ​ជួញ​ដូរ​មូល​ប​ត្រ​របស់ខ្លួន​នៅលើ CSX​។​
​យោងតាម​កិច្ចប្រជុំ​របស់​ (​អ​.​ស​.​ហ​.)​ ដែល​ដឹកនាំ​ដោយ​លោក អូន ព័ន្ធមុនីរ័ត្ន ឧបនាយករដ្ឋមន្ត្រី រដ្ឋមន្ត្រីក្រសួង​សេដ្ឋ​កិច្ច និង​ហិរញ្ញវត្ថុ​និង​ជា​ប្រធាន អ​.​ស​.​ហ​. កាលពី​ថ្ងៃទី​ ៤ ខែ​​មេសា អ​.​ស​.​ហ​. បានសម្រេច​ជាគោលការណ៍​ដល់​ក្រុមហ៊ុន​ទាំង ​២​ លើ​សំណើសុំ​បោះផ្សាយ​លក់​មូល​ប​ត្រ​កម្មសិទ្ធិ​ជា​សា​​ធា​រណៈ​នៅ CSX ប៉ុន្តែ​ក្រុមហ៊ុន​ទាំង​ ២ ​តម្រូវឱ្យ​បន្ត​បំពេញ​នីតិវិធី​ជា​ផ្លូវការ​លើ​ការបោះ​ផ្សាយ​នេះ តាម​សេចក្តីសម្រេច​របស់​និយតករ​មូល​ប​ត្រ​កម្ពុជា​។​
​លោក ស៊ូ សុជាតិ អគ្គនាយក​ SERC បាន​ប្រាប់​ភ្នំពេញ​ប៉ុស្តិ៍​នៅ​ថ្ងៃទី​ ៥ ខែមេសា​ថា តាម​​រយៈ​បទ​បង្ហាញ​របស់​ក្រុម​ការ​ងារ​លោក​ក្នុង​កិច្ចប្រជុំ​អ​.​ស​.​ហ​. កាលពី​ថ្ងៃទី​ ៤ ខែមេសា គឺ​ក្រុម​ហ៊ុន​ទាំង​ ២​ ត្រូវបាន​ប្រធាន អ​.​ស​.​ហ​. អនុញ្ញាត​ជា​គោល​ការ​ណ៍​លើ​សំណើ​បោះផ្សាយ​មូល​ប​ត្រ​កម្មសិទ្ធិ​ហើយ ដែលជា​ការ​បើកផ្លូវ​ឱ្យ​ស្ថាប័ន​របស់លោក​ក្នុងការ​អនុវត្ត​នីតិវិធី​បន្ត​ដើម្បី​អនុម័ត​លើ​ការបោះ​ផ្សាយ​ដល់​ក្រុមហ៊ុន​ទាំង​ ២​ នេះ​ឆាប់ៗ​។​
​លោក​បញ្ជាក់ថា​៖ «​ក្រុមហ៊ុន​ទាំង​ ២ ​នេះ​ជា​ក្រុមហ៊ុន​ដែល​ល្អ គឺ​ ១ ​ក្នុង​វិស័យ​អប់រំ ដូច្នេះ​យើង​លើកទឹកចិត្ត​មែនទែន​ក្នុងការ​ផ្តល់​លទ្ធភាព​ឱ្យ​គាត់​អាច​ពង្រីក​វិសាលភាព​នៃ​ការអប់រំ​បន្ថែមទៀត​ស្របតាម​គោល​​នយោបាយ​របស់​រដ្ឋាភិបាល ខណៈ​ ១​ ទៀត​នៅក្នុង​វិស័យ​ទូរគមនាគមន៍ ដែល​ក្រុមហ៊ុន Cellcard នេះ​បាន​បម្រើ​អតិថិ​ជន​ច្រើន ហើយ​គ្រប់គ្នា​ប្រើ​សេវា​កម្ម​របស់គាត់ ដូច្នេះ​សរុបមក​ក្រុមហ៊ុន​ទាំង​ ២​ មាន​សក្តា​នុ​ពល​ខ្លាំង​សម្រាប់​ទីផ្សារ​»​។​
​លោក​បន្តថា សម្រាប់​នីតិវិធី​ទៅមុខទៀត ក្រុមហ៊ុន​នឹង​ចាប់​ផ្តើម​បន្ត​នីតិវិធី​បន្ទាប់​ក្នុង​ការធ្វើ​បរិវិសកម្ម ប៉ុន្តែ​សម្រាប់​ការ​បរិ​ច្ឆេ​ទ គឺ​ក្រុមហ៊ុន​នឹង​ប្រកាស​បន្ទាប់ពី​ទទួលបាន​ការអនុញ្ញាត​ពី​និយតករ​មូល​ប​ត្រ​កម្ពុជា​។​នៅពេល​ចប់​ការធ្វើ​បរិវិសកម្ម​ក្រុមហ៊ុន​នឹងដាក់​របាយការណ៍​អំពី​លទ្ធផល​មក SERC ដើម្បី​បន្ត​នីតិវិធី​។​
​លោក ហុង សុ​ហួរ នាយក​ប្រតិបត្តិ​របស់​ផ្សា​រមូល​ប​ត្រ​កម្ពុជា បាន​ថ្លែង​មកកាន់​ភ្នំពេញ​ប៉ុស្តិ៍​នៅ​ថ្ងៃទី​ ៣០ ខែមីនា ផ្សារ​មូល​ប​ត្រ​កម្ពុជា​បាន​ក្លាយជា​ប្រភព​ទុន​ថ្មី​មួយ​របស់​ក្រុមហ៊ុន​ក្នុងស្រុក​ធ្វើការ​កៀរគរ​ទុន​យកទៅ​ពង្រីក​អាជីវកម្ម​របស់ខ្លួន បើទោះបី​ស្ថានភាព​សេដ្ឋកិច្ច​តំបន់ និង​សកល​មាន​ភាពមិនប្រាកដប្រជា​ក្តី​។​
​ក្រុមហ៊ុន MENGLY J. Qu-ach Education PLC (MJQE) ដែល​គ្រប់គ្រង​ដោយ​វិ​និ​យោគិន​ក្នុងស្រុក​បានទទួល​ការ​យល់ព្រម​សម្រាប់​ការចុះបញ្ជី​នៅ​ផ្សា​រមូល​ប​ត្រ​កម្ពុជា ​(CSX) ដើម្បី​ប្រមូល​មូលនិធិ​ចំនួន ១០​ លាន​ដុល្លារ​សម្រាប់​ការពង្រីក​សាលារៀន​របស់ខ្លួន​។​
​ចំណែក​ក្រុមហ៊ុន CAMGSM ឬ Cellcard ត្រូវបាន​បង្កើត​តាំង​ពី​ឆ្នាំ​ ១៩៩៦ ដែល​ផ្តល់​សេវា​ទូរគមនាគមន៍​ឈានមុខ​មួយ​ក្នុងប្រទេស​កម្ពុជា​រួមមាន​ផ្នែក​ដំឡើង និង​ដំណើរការ​ឧបករណ៍ និង​គ្រឿងចក្រ​ទាំងអស់​ដែល​ប្រើប្រាស់​ពាក់ព័ន្ធ​នឹង​ប្រតិបត្តិ​​ការ​នៃ​បណ្តាញ​ទូរ​សព្ទ័​ចល័ត GSM​។ បច្ចុប្បន្ន​ក្រុមហ៊ុន​មាន​ហាង​លក់រាយ​ចំនួន ៥២ ​ទីតាំង បណ្តាញ​ចែកចាយ​ចំនួន ២ ៩០០ ទីតាំង Cell Site គ្រប​​ដណ្តប់​ទូទាំងប្រទេស​ប្រមាណ ៣​ ពាន់​កន្លែង​៕